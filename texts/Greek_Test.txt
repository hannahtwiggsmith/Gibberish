
    Στον κάμπο με τα χρυσά κλήματα, στη
    θάλασσα των αμπελιών μάς πήγαινε το τραίνο
     — μια Κυριακή πρωί, μια ρόδινη ανατολή.
    Στη θάλασσα των αμπελιών, εκεί ακούσαμε
    την καμπάνα, μια Κυριακή πρωί, την καμπάνα
    της λειτουργίας!


    Γνωρίζεις, ψυχή μου, αυτόν τον ήχο ;

    Για ξένους τόπους ξεκινήσαμε, για συννεφιασμένους
    ουρανούς. Άσπρα χωριά φεύγουν
    μπροστά μας, άσπρα καμπαναριά χάνονται
    στης τούφες των δέντρων. Η ράχες γέμισαν
    ρόδα — στον κάμπο χύνεται ο ψαλμός της καμπάνας!
    Πού την πας την ανία σου ;


    Σαν άσπρο σύννεφο περιστεριών, σαν περιστέρια
    με καμαρωτό στήθος, σαν περιστέρια
    με νύχια κοράλινα, πετούν με τον ήχο της
    καμπάνας στον αέρα οι στοχασμοί των χωρικών
    που πάνε στη λειτουργία! Ας μπορούσες μαζί
    με τους στοχασμούς των να πετάξης απάνω απ'
    την πεδιάδα! Ας μπορούσες να καταίβης μαζί
    τους σε καθαρό νεράκι, να σταθής μαζί τους
    σε μπαλκόνι με βασιλικά! Είνε πρωί
    τριανταφυλλένιο, είνε Κυριακή.